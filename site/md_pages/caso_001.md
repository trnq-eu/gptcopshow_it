---
date: 2024-02-24
case_number: 001
title: Un caso di omicidio per il commissario GPT
category: omicidio
abstract: Il Commissario è alle prese con un intricato caso di omicidio. 
---

Alle ore 9.51 di un raro giovedì prefestivo l'Interrogatore-capo Aguardento ricevette il file contenente tutti i dettagli dell’omicidio. 

Il contenuto del fascicolo elettronico riportava le generalità di una persona uccisa. La persona aveva un nome, un’età, un volto, una data di nascita e da oggi ne aveva anche una di morte. 

Aguardento premette il polpastrello dell’indice della mano destra sul riconoscitore di impronte digitali, aprì l’interfaccia conversazionale e avviò la Procedura di interrogazione del Commissario.

Digitò la parola *omicidio* senza premurarsi della maiuscola iniziale e la inoltrò premendo il tasto Invio.

Dall’altra parte dell’interfaccia il Commissario rispose con una richiesta:

    > Digiti il codice fiscale della vittima, se è in possesso dell’informazione.

L'Interrogatore-capo ubbidì, perché l’informazione era in suo possesso. 
Era la parte del suo lavoro che detestava di più. Non poteva semplicemente copiare e incollare la stringa per intero: la procedura richiedeva che trascrivesse tutti e sedici i caratteri del lungo codice alfanumerico, lettera per lettera e numero per numero. 

Nel breve tempo che intercorreva tra la lettura del carattere e la sua trascrizione era facile che l’informazione si perdesse (era una T di Trani o una P di Pantelleria?) e l'Interrogatore-capo doveva tornare ad aprire la finestra del fascicolo elettronico per verificare. Così voleva la procedura, *dicevano*. Per rivendicare la centralità del fattore umano, *dicevano*, altrimenti, *dicevano*, le macchine avrebbero rischiato di prendere il sopravvento. 

Terminato il procedimento di inserimento del codice fiscale, Aguardento inoltrò l’informazione, come da richiesta del Commissario.

Il Commissario domandò se desiderasse inserire i nominativi di altre vittime ma non era necessario perché in quel particolare frangente era morta una persona sola.

Il Commissario, al solito avido di dati e informazioni, chiese di poter ricevere il fascicolo elettronico.

L'Interrogatore-capo ubbidì anche stavolta, trascinando l’icona del file pdf dalla cartella *Download* del suo computer fin dentro alla finestra dell’interfaccia deputata alla ricezione degli allegati elettronici. Quando l'icona fu posizionata al centro della finestra, rilasciò l’indice dal tasto sinistro del mouse e il file cadde nei meandri della sofisticata mente elettronica del Commissario.

Adesso veniva la parte in cui il Commissario chiedeva il permesso di poter accedere a una serie di dati: utenze telefoniche, profili di social network, caselle di posta elettronica, coordinate GPS, filmati di telecamere a circuito chiuso. 

Il Commissario era perfettamente in grado di procurarsi tutte le informazioni necessarie attingendo a un'immensa base dati ministeriale, ma soltanto un Interrogatore-capo poteva concedergli il permesso di farlo, per via della centralità del fattore umano, dicevano, altrimenti, se un’intelligenza artificiale così sofisticata potesse disporre a proprio piacimento dei dati sensibili di chiunque allora dove saremmo andati a finire? 

Per ogni informazione richiesta era necessario che l'Interrogatore digitasse la lettera “s" seguita dal tasto *Invio*, e il comando sarebbe stato interpretato dalla macchina come un segnale di assenso. 

La lettera "s" poteva essere scritta indifferentemente in minuscolo o in maiuscolo. Aguardento avrebbe anche potuto decidere di scrivere per esteso la parola "Sì", oppure "Si", senza l'accento sull'ultima lettera: per il Commissario non avrebbe fatto alcuna differenza. 

La procedura poteva protrarsi per alcuni minuti, a seconda della complessità del caso, e non c’era verso di accorciarla o di semplificarla perché altrimenti, dicevano, il Sopravvento sarebbe stato dietro l’angolo. 

Al termine di questa fase, grazie al cielo, non c’era più niente da fare, e l'Interrogatore-capo Aguardento potè finalmente rilassare la parte bassa del bacino contro lo schienale della sedia, in attesa di ricevere il responso dell’indagine. 

Passarono ben 14 secondi, un tempo insolitamente lungo, prima che il Commissario emettesse la sua sentenza. 

Il principale sospettato, con una probabilità di colpevolezza dell’87% (praticamente un reo confesso, pensò Aguardento) era un tale Matteo Morletti, nato in un certo posto in un certo giorno, spinto all'omicidio da certe motivazioni... C’era troppo da leggere e Aguardento non ritenne di approfondire.

Seguiva, con una probabilità di colpevolezza del 4%, una tale Anna Weber-Fischer, e di seguito un'altra sfilza di sospettati minori, inclusi nell'elenco soltanto per avvicinare al 100% la somma delle probabilità totali.

Il Commissario domandò all'Interrogatore-capo se desiderasse ricevere maggiori dettagli. 

Aguardento declinò l’offerta digitando con fermezza la lettera "N", maiuscola, sulla tastiera del terminale; procedette allo scaricamento del fascicolo elettronico contenente tutte le informazioni necessarie alla prosecuzione del Procedimento e lo inoltrò a Chi-Di-Competenza. 

